---
layout: page
title: O blogu
permalink: /about/
---

<div id="pl"></div>

![Edyta](/images/edyta.jpg)

Witam Cię Gościu na blogu poświęconym inspirującym myślom, zwanym czasem w dalszej części Inspiracjami. Myśli te w postaci cytatów z fragmentów wypowiedzi, ale także są to funkcjonujące w społeczeństwie powiedzenia i aforyzmy i inne formy ekspresji pewnych idei, zebrała w ciągu ostatnich kilku lat życia moja żona.

Blog ten jest zatem rodzajem epitafium dla uczczenia pamięci mojej zmarłej żony, Edyty Szczur - humanistki i wieloletniej nauczycielki literatury polskiej w liceum (potem także gimnazjum) w Mielcu. Mam nadzieję, że będzie to wspomnienie trwalsze, niż cokolwiek innego - wszak mówi się, że w internecie nic nie ginie.

Blog stanowi zbiór cytatów, powiedzeń i sentencji, zebranych z różnych źródeł, o wspólnym temacie: **Inspiracje**.  Znalazłem je spisane odręcznie w kalendarzu-notatniku z 2017 roku o nazwie "Inspiracje", taki też tytuł nadałem temu blogowi, i tak je czasami nazywam.

Te krótkie, inspirujące teksty, podkreślają w jaki sposób zdołała zachować pogodę ducha, mimo ponad dwudziestu lat wyniszczającej choroby i przeciwności losu. Pokazują one jakie idee jej przyświecały, zwłaszcza w tych ostatnich latach, gdy nie mogła już liczyć na pociechę duchową religii, w której została wychowana.

Inspiracje pojawiają się tu w kolejności, w jakiej zostały spisane, nie są ułożone wg żadnych kategorii. Odzwierciedlają one myśli i nastrój Edyty w danym momencie, jak radio które wyłapuje te fale, na które jest nastrojone. Choć słuchamy różnych stacji radiowych, to na wybór duszy wpływu nie mamy...

Ze względu na ich głęboką treść, publikowane są jako kolejne wpisy, aby dać Czytelnikowi czas na ich przemyślenie, a raczej na obcowanie z każdym z nich, kolejno przez dłuższy czas.
Niektóre są uzupełnione o moje refleksje na dany temat. Refleksje te mogą stanowić pretekst do zastanowienia się, jak Ty je odbierasz, a to z pewnością wzbogaci wachlarz wrażeń.

Mam nadzieję, że znajdziesz tu choć jedną taką, która odmieni Twoje życie, a przynajmniej zakotwiczy się gdzieś w głębi Twej duszy.

Zauważ Czytelniku, że nie stosuję tu nagminnie modnych ostatnio (w niektórych kręgach) feminatywów. "Czytelnik", podobnie jak "człowiek" może być kobietą, mężczyzną lub dzieckiem. Nie używam tu też nowomowy w stylu "osoba człowiecza", czy podobnych kretynizmów - nie ma potrzeby komplikować przekazu tylko po to, aby nadążyć za usilnie kreowanymi trendami, bo ważniejsze jest znaczenie słów, a nie ich forma.
Dobrą ilustracją tego niech będzie znane powiedzenie (a raczej jego wariacja): *"Mędrzec pokazuje Księżyc, głupiec widzi palec"*.

Bądź zatem nie jak ten głupiec, szukający w tekście potwierdzenia swojej wyjątkowości, a jak ten mędrzec, patrzący w głębię życia.

Technicznie, blog jest minimalistyczny - minimalizm ten podkreśla treść, a nie formę.
Jest wykonany w oparciu o statyczny kod *HTML*, jako publiczne repozytorium na github.com 

Blog powstał na podstawie poradnika dostępnego na stronie [blog.tomaszdunia.pl](https://blog.tomaszdunia.pl/blog-jekyll-github/)

*Blog utworzono 18. lutego 2026 roku, w dniu w którym Edyta zmarła*
