--- 
layout: post
title: "Witaj Gościu"
published: true # Przydatne do późniejszego tworzenia draftów wpisów przed ich oficjalną publikacją, po prostu dopóki wpis nie jest gotowy to zamiast "true" wpisz tu "false", a Jekyll będzie go ignorował
categories: # Tu wrzucasz kategorie, którymi później można sortować wpisy
  - "ogólne"
  - "inspiracje"
tags: # Tu wrzucasz tagi, którymi później można sortować wpisy
  - "wstęp"
  - "inne"
image: "/images/COVERIMAGE.png" # Odnośnik do grafiki wiodącej wpisu, jeżeli planujesz takowych używać
---

Witam Cię Gościu na stronie poświęconej inspirującym myślom, zwanym czasem w dalszej części **Inspiracjami**. Myśli te w postaci cytatów z fragmentów wypowiedzi, ale także funkcjonujące w społeczeństwie powiedzenia, aforyzmy i inne formy ekspresji pewnych idei, zebrała w ciągu ostatnich lat życia moja żona, Edyta Szczur - humanistka i wieloletnia nauczycielka literatury polskiej w liceum (potem także gimnazjum) w Mielcu.

Jako że znalazłem je spisane w kalendarzu-notatniku z 2017 roku o nazwie *"Inspiracje"*, taki też tytuł nadałem temu blogowi i tak je czasami nazywam. Te krótkie, inspirujące teksty, podkreślają w jaki sposób zdołała zachować pogodę ducha, mimo ponad dwudziestu lat wyniszczającej choroby i przeciwności losu. Pokazują one jakie idee jej przyświecały, zwłaszcza w tych ostatnich latach, gdy nie mogła już liczyć na pociechę duchową religii, w której została wychowana.

Tak jak napiałem na stronie "O blogu" (p. nagłówek), wpisy te zamieszczam pojedynczo lub małymi grupami, aby dać czas Tobie Czytelniku na ich przyswojenie - nie zrozumienie, ale właśnie przyswojenie i wchłonięcie przedstawianych myśli do swego jestestwa, by stały się częścią Ciebie, byś nimi żył. Nie każda myśl, z cytowanych tu, zarezonuje w Tobie poczuciem identyfikacji z nią - to też dobrze i tak musi być. Mam nadzieję, że znajdziesz tu choć jedną taką, która odmieni Twoje życie, a przynajmniej zakotwiczy się gdzieś w głębi Twej duszy.

Inspiracje pojawiają się tu w kolejności, w jakiej zostały spisane, nie są ułożone wg żadnych kategorii, aczkolwiek są otagowane wg pewnych kategorii i w ten sposób można je wyszukiwać.

Zauważ Czytelniku, że nie stosuję tu nagminnie modnych ostatnio (w niektórych kręgach) feminatywów. "Czytelnik", podobnie jak "człowiek" może być kobietą, mężczyzną lub dzieckiem. Nie używam tu też nowomowy w stylu "osoba człowiecza", czy podobnych kretynizmów - nie ma potrzeby komplikować przekazu tylko po to, aby nadążyć za usilnie kreowanymi trendami, bo ważniejsze jest znaczenie słów, a nie ich forma.
Dobrą ilustracją tego niech będzie znane powiedzenie (a raczej jego wariacja): *"Mędrzec pokazuje Księżyc, głupiec widzi palec"*.

Bądź zatem nie jak ten głupiec, szukający w tekście potwierdzenia swojej wyjątkowości, a jak ten mędrzec, patrzący w głębię życia.

***
> Kimkolwiek jesteś, bądź dobry.
> - Abraham Lincoln

> Ludzie głupieją hurtowo, a mądrzeją detalicznie
> - Wisława Szymborska

> Pamiętaj, że Twój wiek jest zawsze idealny.
> Każdy rok Twojego życia jest wyjątkowy i cenny i możesz go przeżyć tylko raz.
> Nie żałuj więc, że się starzejesz - to przywilej dostępny nie dla wszystkich.
> -- Richard Gere

 



